up:: [[ISO 27001 Standard]]

### 0.1           Bendrieji dalykai

Šis dokumentas parengtas, siekiant pateikti informacijos saugumo valdymo sistemos sukūrimui, įdiegimui, priežiūrai ir nuolatiniam gerinimui taikomus reikalavimus. Informacijos saugumo valdymo sistemos priėmimas yra strateginis organizacijos sprendimas. Organizacijos informacijos saugumo valdymo sistemos sukūrimui ir įdiegimui įtakos turi organizacijos poreikiai bei tikslai, saugumo reikalavimai, naudojami organizaciniai procesai ir organizacijos dydis bei struktūra. Tikėtina, kad visi šie lemiantieji veiksniai ilgainiui kis.

Taikydama rizikų valdymo procesą, informacijos saugumo valdymo sistema išsaugo informacijos konfidencialumą, vientisumą ir prieinamumą bei suteikia užtikrintumo suinteresuotosioms šalims, kad rizika yra tinkamai valdoma.

Svarbu, kad informacijos saugumo valdymo sistema būtų organizacijos procesų ir bendros valdymo struktūros dalis bei būtų į juos integruota ir kad, kuriant procesus, informacines sistemas ir kontrolės priemones, būtų atsižvelgiama į informacijos saugumą. Tikimasi, kad informacijos saugumo valdymo sistemos įdiegimo mastas bus pasirenkamas pagal organizacijos poreikius.

Šį dokumentą vidaus ir išorės šalys gali naudoti, kad įvertintų organizacijos gebėjimą atitikti pačios organizacijos taikomus informacijos saugumo reikalavimus.

Reikalavimų pateikimo šiame dokumente tvarka neatspindi jų svarbos ir ja nesiekiama nurodyti, kokia tvarka jie turi būti įgyvendinami. Sąrašo elementai yra sunumeruoti tik informaciniu tikslu.

ISO/IEC 27000 apžvelgiamos informacijos saugumo valdymo sistemos ir pateikiamas jų aiškinamasis žodynas, nurodant informacijos saugumo valdymo sistemų standartų grupę (įskaitant ISO/IEC 27003[2], ISO/IEC 27004[3] ir ISO/IEC 27005[4]) bei susijusius terminus ir apibrėžtis.

### 0.2           Suderinamumas su kitais valdymo sistemų standartais

Šiame dokumente taikoma aukšto lygmens struktūra, identiški poskyrių pavadinimai, identiškas tekstas, bendrieji terminai ir pagrindinės apibrėžtys, nustatyti ISO/IEC direktyvų 1 dalies SL priede _Konsoliduotas ISO priedas_, todėl išlaiko suderinamumą su kitais valdymo sistemų standartais, kurie pasirinko SL priedą.

Šis SL priede nustatytas bendras požiūris bus naudingas toms organizacijoms, kurios pasirenka naudoti vieną valdymo sistemą, atitinkančią dviejų arba daugiau valdymo sistemų standartų reikalavimus.