up:: [[III Skyrius KIBERNETINIO SAUGUMO SUBJEKTŲ IDENTIFIKAVIMAS IR ŠIŲ SUBJEKTŲ PAREIGOS]]

Kibernetinio saugumo subjektai, kurie yra aukščiausio lygio domenų vardų registravimo ir domenų vardų registravimo paslaugas teikiantys subjektai, privalo:

1) rinkti ir saugoti tikslius ir išsamius domenų vardų registracijos duomenis domenų vardų registracijos duomenų bazėje, laikydamiesi Lietuvos Respublikos asmens duomenų teisinės apsaugos įstatymo bei Reglamento [(ES) 2016/679](http://eur-lex.europa.eu/legal-content/LIT/TXT/?uri=CELEX:3679R2016&locale=lt) asmens duomenų tvarkymo reikalavimų;

2) kaupti būtiną informaciją, pagal kurią būtų galima nustatyti domenų vardų turėtojus ir kontaktinius punktus, administruojančius aukščiausio lygio domenų vardais pažymėtus domenų vardus, ir su jais susisiekti. Tokia informacija apima:

a) domeno vardą;

b) registracijos datą;

c) registruotojo pavadinimą, pavardę, kontaktinį elektroninio pašto adresą ir telefono numerį;

d) domeno vardą administruojančio kontaktinio punkto elektroninio pašto adresą ir telefono numerį, jei jie skiriasi nuo registruotojo duomenų;

3) taikyti politiką ir procedūras, įskaitant tikrinimo procedūras, kuriomis užtikrinama, kad domenų vardų registracijos duomenų bazėje būtų pateikiama tiksli ir išsami informacija;

4) skelbti šio straipsnio 3 ir 6 punktuose nurodytą politiką ir procedūras viešai interneto svetainėse ar kitomis visuomenės informavimo priemonėmis;

5) nepagrįstai nedelsdami po domeno vardo užregistravimo paskelbti viešai interneto svetainėse ar kitomis visuomenės informavimo priemonėmis domeno vardo registracijos duomenis, kurie nėra asmens duomenys;

6) gavę teisėtus ir tinkamai pagrįstus teisėtų prieigos prašančių asmenų prašymus, pagal taikomą duomenų atskleidimo politiką ir procedūras suteikti prieigą prie konkrečių domenų vardų registracijos duomenų, laikydamiesi Lietuvos Respublikos asmens duomenų teisinės apsaugos įstatymo bei Reglamento [(ES) 2016/679](http://eur-lex.europa.eu/legal-content/LIT/TXT/?uri=CELEX:3679R2016&locale=lt) nustatytos tvarkos. Atsakymai prašančiam subjektui turi būti teikiami nepagrįstai nedelsiant ir bet kuriuo atveju per 72 valandas nuo tada, kai gaunamas prašymas suteikti prieigą;

7) siekdami nedubliuoti domenų vardų registracijos duomenų rinkimo, bendradarbiauti su kitais aukščiausio lygio domenų vardų registrų ir domenų vardų registravimo paslaugas teikiančiais subjektais.