up:: [[V SKYRIUS PATIKRINIMAI IR VYKDYMO UŽTIKRINIMO PRIEMONĖS]]

1. Nacionalinis kibernetinio saugumo centras, šio įstatymo 26 straipsnio 1 dalyje nurodyto patikrinimo metu nustatęs šio įstatymo pažeidimą, taiko vykdymo užtikrinimo priemonę ar jų grupę:

1) teikia įspėjimus, kad kibernetinio saugumo subjektai pažeidžia šio įstatymo nustatytus reikalavimus;

2) duoda nurodymus esminiams subjektams dėl priemonių, kurių reikia siekiant užkirsti kelią kibernetiniam incidentui arba jam suvaldyti, ir tokių priemonių įgyvendinimo bei jų įgyvendinimo ataskaitų pateikimo terminų, nurodymus kibernetinio saugumo subjektams, kad atitinkami subjektai pašalintų nustatytus trūkumus arba ištaisytų šio įstatymo reikalavimų pažeidimus;

3) duoda nurodymus kibernetinio saugumo subjektams nutraukti veiksmus, kurie pažeidžia šio įstatymo nustatytus reikalavimus, ir tokių veiksmų nebekartoti;

4) duoda nurodymus kibernetinio saugumo subjektams konkrečiu būdu ir per nustatytą laikotarpį užtikrinti, kad jų naudojamos kibernetinio saugumo rizikos valdymo priemonės atitiktų šio įstatymo 14 straipsnio 2 dalyje nurodytus teisės aktus arba kad jie įvykdytų šio įstatymo 18 straipsnio 1 dalyje nustatytą pareigą pranešti apie kibernetinius incidentus;

5) duoda nurodymus kibernetinio saugumo subjektams informuoti fizinius arba juridinius asmenis, kuriems jie teikia paslaugas arba vykdo jiems aktualią veiklą ir kuriuos didelė kibernetinė grėsmė gali paveikti, apie grėsmės pobūdį, taip pat apie visus galimus veiksmus, kurių gali imtis tie fiziniai ar juridiniai asmenys, reaguodami į tą grėsmę;

6) duoda nurodymus kibernetinio saugumo subjektams per pagrįstą terminą įgyvendinti kibernetinio saugumo audito metu pateiktas rekomendacijas;

7) paskiria stebėsenos pareigūną, kuriam per nustatytą laikotarpį pavestos aiškiai apibrėžtos užduotys, prižiūrėti, kaip esminiai subjektai laikosi šio įstatymo 14 ir 18 straipsnių reikalavimų;

8) duoda nurodymus kibernetinio saugumo subjektams konkrečiu būdu viešai paskelbti šio įstatymo pažeidimo aspektus;

9) skiria kibernetinio saugumo subjektams baudą šio įstatymo 30 ir 31 straipsniuose nustatyta tvarka, kartu su bet kuriomis šios dalies 1–8, 10, 11 punktuose nurodytomis priemonėmis;

10) inicijuoja šio įstatymo 31 straipsnyje nustatytą laikiną teisės užsiimti dalimi ar visa esminio subjekto vykdoma veikla ar teikti paslaugas sustabdymą;

11) inicijuoja šio įstatymo 32 straipsnyje nustatytą esminio subjekto vadovo laikiną nušalinimą nuo pareigų.

2. Vykdymo užtikrinimo priemonės pritaikymas neatleidžia kibernetinio saugumo subjekto nuo pareigos, už kurios nevykdymą pritaikyta vykdymo užtikrinimo priemonė, atlikimo. Vykdymo užtikrinimo priemonės taikymas juridiniams asmenims neatleidžia jų vadovų ir darbuotojų nuo įstatymuose nustatytos civilinės, administracinės ar baudžiamosios atsakomybės.

3. Taikydamas bet kurią iš šio straipsnio 1 dalyje nurodytų vykdymo užtikrinimo priemonių, Nacionalinis kibernetinio saugumo centras atsižvelgia į kiekvieno konkretaus atvejo aplinkybes, taip pat į:

1) pažeidimo sunkumą, nustatytą šio straipsnio 4 dalyje, ir pažeistų nuostatų pavojingumą, nurodytą šio įstatymo 29 straipsnyje;

2) pažeidimo trukmę;

3) subjekto įvykdytus ankstesnius šio įstatymo pažeidimus;

4) padarytą turtinę arba neturtinę žalą, kuri vertinama apskaičiuojant finansinius ar ekonominius nuostolius, poveikį kitoms paslaugoms ir paveiktų naudotojų skaičių;

5) tai, ar pažeidimą įvykdęs asmuo veikė tyčia ar dėl neatsargumo;

6) priemones, kurių subjektas ėmėsi siekdamas užkirsti kelią turtinei ar neturtinei žalai arba ją sumažinti;

7) patvirtintų elgesio kodeksų arba patvirtintų sertifikavimo mechanizmų laikymąsi;

8) bendradarbiavimą su Nacionaliniu kibernetinio saugumo centru;

9) nuostolių atlyginimą ar padarytos žalos ištaisymą.

4. Šio straipsnio 3 dalies 1 punkte nurodytais sunkiais pažeidimais laikomi:

1) pakartotiniai pažeidimai. Laikoma, kad pažeidimas padarytas pakartotinai, jeigu asmuo, įtariamas pažeidimo padarymu, per paskutinius 12 mėnesių nuo sprendimo, kuriuo buvo paskirta vykdymo užtikrinimo priemonė, įsigaliojimo dienos padarė tokį patį pažeidimą. Padarius pakartotinį pažeidimą, šioje dalyje nustatytas terminas skaičiuojamas iš naujo;

2) pavojingi pažeidimai, kaip jie suprantami pagal šio įstatymo 29 straipsnio 2 dalį;

3) trūkumų pagal Nacionalinio kibernetinio saugumo centro pateiktus nurodymus neištaisymas;

4) trukdymas vykdyti kibernetinio saugumo audito ar stebėsenos pareigūno veiklą, kurią įpareigojo atlikti Nacionalinis kibernetinio saugumo centras, nustatęs pažeidimą;

5) neteisingos informacijos, susijusios su šio įstatymo reikalavimais, pateikimas;

6) padaryto pažeidimo slėpimas, pažeidimo tęsimas nepaisant to, kad Nacionalinis kibernetinio saugumo centras buvo atkreipęs dėmesį į pažeidimus ar veiklos trūkumus.

5. Prieš priimdamas sprendimą taikyti šio straipsnio 1 dalyje nurodytą vykdymo užtikrinimo priemonę (priemones), Nacionalinis kibernetinio saugumo centras privalo apie tai informuoti kibernetinio saugumo subjektą, kuriam ketinama taikyti vykdymo užtikrinimo priemonę (priemones), pateikdamas esminę informaciją apie teisės aktų nuostatas ir nustatytus faktinius duomenis, kurie sudaro vykdymo užtikrinimo priemonės (priemonių) taikymo pagrindus, ir nustatyti ne trumpesnį kaip 10 darbo dienų terminą nuo pranešimo įteikimo dienos paaiškinimams pateikti, išskyrus atvejus, kai tai trukdytų imtis neatidėliotinų kibernetinių incidentų prevencijos arba reagavimo į juos veiksmų. Šioje dalyje nurodytas terminas gali būti nustatomas kartu su šio įstatymo 27 straipsnio 2 dalyje nustatomais terminais.

6. Šio straipsnio 1 dalyje nurodytos vykdymo užtikrinimo priemonės taikomos Vyriausybės nustatyta Vykdymo užtikrinimo priemonių taikymo tvarka, kiek tai neprieštarauja šio įstatymo 30–32 straipsniams.

7. Sprendimas dėl vykdymo užtikrinimo priemonės skyrimo gali būti priimtas, jeigu praėjo ne daugiau kaip 2 metai nuo pažeidimo padarymo dienos, o kai pažeidimas trunkamasis – nuo jo paaiškėjimo dienos.