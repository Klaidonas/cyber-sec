up: [[III Skyrius KIBERNETINIO SAUGUMO SUBJEKTŲ IDENTIFIKAVIMAS IR ŠIŲ SUBJEKTŲ PAREIGOS]]

1. Kibernetinio saugumo subjektai privalo užtikrinti šio įstatymo 11 straipsnio 3–5 dalyse nurodytus kriterijus atitinkančiai veiklai vykdyti ar paslaugoms teikti naudojamų tinklų ir informacinių sistemų atitiktį kibernetinio saugumo rizikos valdymo priemonėms:

1) kibernetinio saugumo reikalavimams, tvirtinamiems Vyriausybės, išskyrus šio straipsnio 2 dalyje nurodytus atvejus;

2) Europos Komisijos priimtiems įgyvendinimo aktams, pagal šio straipsnio 3 dalyje nurodytas priemones nustatantiems techninius ir metodinius reikalavimus.

2. Kibernetinio saugumo subjektai privalo šio straipsnio 1 dalies 1 punkte nurodytus kibernetinio saugumo reikalavimus įgyvendinti per Vyriausybės nustatytą ne trumpesnį nei 12 mėn. terminą nuo jų įtraukimo į Kibernetinio saugumo subjektų registrą. Nustatydama terminą Vyriausybė privalo atsižvelgti į kibernetinio saugumo reikalavimams įgyvendinti reikalingus žmogiškuosius ir finansinius išteklius.

3. Kibernetinio saugumo subjektai Kibernetinio saugumo informacinio tinklo nuostatų nustatyta tvarka privalo pateikti duomenis apie kibernetinio saugumo rizikos valdymo priemonių įgyvendinimą.

4. Kibernetinio saugumo subjektai, kurie yra DNS paslaugų teikėjai, aukščiausio lygio domenų vardų registro paslaugas teikiantys subjektai, debesijos kompiuterijos paslaugų teikėjai, duomenų centrų paslaugų teikėjai, turinio teikimo tinklo paslaugų teikėjai, valdomų paslaugų teikėjai, valdomų saugumo paslaugų teikėjai, taip pat internetinių prekyviečių, interneto paieškos sistemų ir socialinių tinklų paslaugų platformų paslaugų teikėjai, privalo užtikrinti jų naudojamų tinklų ir informacinių sistemų atitiktį tik šio straipsnio 1 dalies 2 punkte nurodytiems teisės aktams.

5. Kibernetinio saugumo reikalavimai apima šiuos elementus:

1) kibernetinio saugumo rizikos analizės, tinklų ir informacinių sistemų kibernetinio saugumo politiką;

2) už kibernetinį saugumą atsakingų asmenų, nurodytų 15 straipsnyje, ir kibernetinio saugumo subjekto vadovo ar jo įgalioto asmens pareigas;

3) kibernetinių incidentų valdymą;

4) veiklos tęstinumą;

5) tiekimo grandinės saugumą, įskaitant su saugumu susijusius aspektus, susijusius su kiekvieno kibernetinio saugumo subjekto ir jo tiesioginių tiekėjų ar paslaugų teikėjų santykius;

6) tinklų ir informacinių sistemų įsigijimą, plėtojimą ir priežiūros saugumą, įskaitant spragų valdymą ir atskleidimą;

7) politiką ir procedūras, skirtas kibernetinio saugumo reikalavimų veiksmingumui įvertinti;

8) kibernetinės higienos praktiką ir reguliarius kibernetinio saugumo mokymus;

9) kriptografijos ir šifravimo naudojimo politiką ir procedūras;

10) žmogiškųjų išteklių saugumą, prieigos kontrolės politiką ir turto valdymą;

11) kai taikytina, kelių veiksnių tapatumo nustatymo ar nuolatinio tapatumo nustatymo sprendimų, saugių balso, vaizdo ir teksto ryšių bei saugių avarinių ryšių sistemų subjekto viduje naudojimą;

12) kibernetinio saugumo subjektų naudotojų, administratorių, tiekėjų, jų subtiekėjų ir kitų ūkio subjektų teisių ir prieigos prie kibernetinio saugumo subjektų valdomų ir (ar) tvarkomų tinklų ir informacinių sistemų ir (ar) skaitmeninių duomenų suteikimo ir valdymo politiką;

13) kitus atskiriems sektoriams arba atskiroms kibernetinio saugumo subjektų grupėms taikomus kibernetinio saugumo reikalavimus, nustatytus atsižvelgiant į atskiruose sektoriuose identifikuotas kibernetinio saugumo rizikas.

6. Kibernetinio saugumo subjekto vadovas arba jo įgaliotas asmuo privalo užtikrinti, kad kibernetinio saugumo subjektas laikytųsi šiame įstatyme jam nustatytų pareigų, ir prižiūrėti jų laikymąsi. Kibernetinio saugumo subjekto vadovas, įgaliodamas šioje dalyje nurodytą asmenį, užtikrina, kad jis turėtų būtinų priemonių, reikalingų nurodytam įgaliojimui vykdyti.

7. Kibernetinio saugumo subjekto vadovas ir jo įgaliotas asmuo, jeigu toks yra, ar kibernetinio saugumo subjektas, jei jis yra fizinis asmuo, privalo ne rečiau kaip kartą per 2 metus Nacionalinio kibernetinio saugumo centro vadovo nustatyta tvarka išklausyti kibernetinio saugumo mokymus bei užtikrinti kibernetinio saugumo subjekto darbuotojų nuolatinį švietimą kibernetinio saugumo srityje.

8. Kibernetinio saugumo subjektai ne rečiau kaip kartą per 3 metus atlieka kibernetinio saugumo auditą pagal Nacionalinio kibernetinio saugumo centro patvirtintą metodiką. Kibernetinio saugumo auditą atlieka nepriklausomi visuotinai pripažintų tarptautinių organizacijų sertifikuoti informacinių sistemų auditoriai ar minėtų organizacijų sertifikatus turintys informacinių technologijų specialistai ar asmenys, Nacionalinio kibernetinio saugumo centro vadovo nustatyta tvarka išklausę mokymus ir išlaikę auditoriaus egzaminą (toliau kartu – auditoriai). Auditoriams negali būti pavedama vertinti savo valdomų ir (ar) tvarkomų tinklų ir informacinių sistemų saugos.