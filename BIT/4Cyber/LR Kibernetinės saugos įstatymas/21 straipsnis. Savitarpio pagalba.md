up:: [[IV Skyrius KEITIMASIS INFORMACIJA IR TARPINSTITUCINIS BENDRADARBIAVIMAS]]

1. Nacionalinis kibernetinio saugumo centras, gavęs kitos valstybės narės kompetentingos institucijos pagrįstą savitarpio prašymą, vykdo šio įstatymo 26 ir 28 straipsniuose numatytus kibernetinio saugumo subjektų patikrinimo ir (ar) vykdymo užtikrinimo priemonių veiksmus, taip pat kitus prašomus veiksmus, kuriuos vykdyti suteikia teisę šis įstatymas. Teikdamas savitarpio pagalbą dėl šio įstatymo 12 straipsnio 1 dalies 1 punkto b papunktyje nurodyto subjekto, nepriklausančio Lietuvos Respublikos jurisdikcijai, Nacionalinis kibernetinio saugumo centras negali imtis daugiau veiksmų, nei nurodyta savitarpio pagalbos prašyme.

2. Nacionalinis kibernetinio saugumo centras, kuriam pateiktas kitos valstybės narės kompetentingos institucijos savitarpio pagalbos prašymas, negali to prašymo atmesti, išskyrus atvejus, kai:

1) Nacionalinis kibernetinio saugumo centras neturi kompetencijos teikti prašomą pagalbą;

2) prašoma pagalba nėra proporcinga Nacionalinio kibernetinio saugumo centro atliekamoms užduotims;

3) prašymas yra susijęs su informacija arba apima veiklą, kuri atskleista arba atlikta prieštarautų Lietuvos Respublikos nacionaliniam saugumui, visuomenės saugumui ar gynybai.

3. Jeigu Nacionalinis kibernetinio saugumo centras pagal kompetenciją negali įgyvendinti pateikto savitarpio pagalbos prašymo, tačiau nustatęs, kad prašymą turėtų vykdyti kita valstybės institucija, prašymo nenagrinėja, persiunčia jį kitai valstybės institucijai ir apie tai praneša prašymą pateikusiai kitos valstybės kompetentingai institucijai.

4. Kitos valstybės narės kompetentingos institucijos savitarpio pagalbos prašymas, kuris negali būti įvykdytas, grąžinamas ir nurodomos prašymo neįvykdymo priežastys. Prieš atsisakydamas patenkinti tokį prašymą, Nacionalinis kibernetinio saugumo centras valstybės narės prašymu konsultuojasi su Europos Komisija ir (ar) Europos Sąjungos kibernetinio saugumo agentūra.