up:: [[V SKYRIUS PATIKRINIMAI IR VYKDYMO UŽTIKRINIMO PRIEMONĖS]]

1. Patikrinimas turi būti atliktas per kuo trumpesnį terminą, bet ne vėliau kaip per 4 mėnesius nuo šio įstatymo 26 straipsnio 2 dalyje nurodyto skundo gavimo dienos arba sprendimo atlikti patikrinimą kitu pagrindu priėmimo dienos.

2. Atsižvelgiant į patikrinimo sudėtingumą, mastą, kibernetinio saugumo subjektų veiklos pobūdį bei vengimą vykdyti Nacionalinio kibernetinio saugumo centro reikalavimus, patikrinimo metu paaiškėjusias naujas aplinkybes arba kitas objektyvias priežastis, šio straipsnio 1 dalyje nustatytas terminas Nacionalinio kibernetinio saugumo centro sprendimu gali būti pratęstas, bet ne ilgiau kaip 2 mėnesiams. Bendras patikrinimo atlikimo terminas negali būti ilgesnis kaip 6 mėnesiai nuo šio įstatymo 26 straipsnio 2 dalyje nurodyto skundo arba sprendimo atlikti patikrinimo kitu pagrindu priėmimo dienos. Apie patikrinimo termino pratęsimą ir priežastis, dėl kurių šis terminas pratęstas, Nacionalinis kibernetinio saugumo centras privalo nedelsdamas, bet ne vėliau kaip iki šio straipsnio 1 dalyje nurodyto termino pabaigos pranešti tikrinamam subjektui.

3. Atlikdamas šio įstatymo 26 straipsnio 1 dalyje nurodytus patikrinimus, Nacionalinis kibernetinio saugumo centras turi teisę:

1) įeiti į kibernetinio saugumo subjektų patalpas (tarp jų ir nuomojamas ar naudojamas kitais pagrindais), ne ilgesniam kaip 30 kalendorinių dienų terminui, paimti dokumentų kopijas ir nuorašus, duomenų kopijas bei kitus daiktus, reikalingus patikrinimams atlikti. Įeiti į juridinio asmens patalpas (tarp jų ir nuomojamas ar naudojamas kitais pagrindais) galima tik juridinio asmens darbo laiku, pateikus tarnybinį pažymėjimą. Įeiti į fiziniam asmeniui priklausančias patalpas (tarp jų ir nuomojamas ar naudojamas kitais pagrindais) galima tik pateikus teismo nutartį dėl leidimo įeiti į fiziniam asmeniui priklausančias patalpas;

2) duoti nurodymus kibernetinio saugumo subjektams savo lėšomis atlikti nepriklausomą tinklų ir informacinių sistemų arba jomis vykdomos veiklos ar teikiamų paslaugų tikslinį kibernetinio saugumo auditą ir pateikti šio audito rezultatus, jeigu remiantis kibernetinio saugumo rizikos analizės rezultatais nustatytas aukštas rizikos lygis;

3) duoti nurodymus pateikti visą reikalingą informaciją, dokumentų kopijas ir išrašus, duomenų kopijas, taip pat susipažinti su visais duomenimis ir dokumentais, reikalingais kibernetinio saugumo subjektų tinklų ir informacinių sistemų atitikčiai šio įstatymo 14 straipsnio 1 dalyje nurodytiems reikalavimams įvertinti, įskaitant atliktų kibernetinio saugumo auditų rezultatus, įrodančius tinklų ir informacinių sistemų atitiktį nurodytiems reikalavimams;

4) duoti nurodymus asmenims, susijusiems su kibernetinio saugumo subjektu, pateikti žodinius ir rašytinius paaiškinimus, reikalauti, kad jie atvyktų į Nacionalinio kibernetinio saugumo centro patalpas duoti paaiškinimų;

5) patikrinimui atlikti pasitelkti specialistų ir ekspertų;

6) sudaryti sutartis su audito įmonėmis, kitais juridiniais ar fiziniais asmenimis, kurių paslaugomis Nacionalinis kibernetinio saugumo centras naudosis atlikdamas patikrinimą. Sudarant šiame punkte nurodytas sutartis taikomi šio įstatymo 7 straipsnio 2 dalyje nurodyti reikalavimai;

7) naudoti visą Nacionalinio kibernetinio saugumo centro turimą informaciją, įskaitant ir informaciją, gautą kitų patikrinimų metu;

8) naudotis kitomis įstatymų suteiktomis teisėmis.

4. Nacionaliniame kibernetinio saugumo centre einantys pareigas asmenys, užtikrindami jiems pavestų uždavinių ir funkcijų vykdymą atliekant patikrinimus, turi teises, kurias įgyvendina Nacionalinio kibernetinio saugumo centro vardu:

1) atlikti veiksmus, nurodytus šio straipsnio 3 dalies 1 punkte;

2) užfiksuoti faktines aplinkybes;

3) patikrinimo metu naudoti technines priemones;

4) tikrinti asmenų tapatybę patvirtinančius dokumentus.

5. Asmenys, nurodyti šio straipsnio 3 dalies 5 ir 6 punktuose, turi teises, nustatytas šio straipsnio 3 dalies 1, 3, 4 ir 7 punktuose.

6. Taikant šio straipsnio 3 dalies 3 punktą, Nacionalinis kibernetinio saugumo centras privalo nurodyti prašymo tikslą ir tiksliai apibrėžti prašomą informaciją.

7. Nacionalinis kibernetinio saugumo centras, baigęs patikrinimą, priima bent vieną iš šių sprendimų:

1) konstatuoti, kad pažeidimų nenustatyta;

2) nustačiusi šio įstatymo pažeidimą, taikyti šio įstatymo 28 straipsnyje nurodytas vykdymo užtikrinimo priemones.

8. Nustačius šio įstatymo pažeidimą, šio įstatymo 28 straipsnyje numatytos vykdymo užtikrinimo priemonės, atsižvelgiant į patikrinimo sudėtingumą, mastą, kibernetinio saugumo subjektų veiklos pobūdį bei vengimą vykdyti Nacionalinio kibernetinio saugumo centro reikalavimus, patikrinimo metu paaiškėjusias naujas aplinkybes arba kitas objektyvias priežastis, gali būti taikomos ir nebaigus patikrinimo.