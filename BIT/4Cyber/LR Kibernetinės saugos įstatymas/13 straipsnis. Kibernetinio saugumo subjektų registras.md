up:: [[III Skyrius KIBERNETINIO SAUGUMO SUBJEKTŲ IDENTIFIKAVIMAS IR ŠIŲ SUBJEKTŲ PAREIGOS]]

1. Kibernetinio saugumo subjektų registre registruojami kibernetinio saugumo subjektai.

2. Kibernetinio saugumo subjektų registro informacinės sistemos objektas yra kibernetinio saugumo subjektai.

3. Kibernetinio saugumo subjektų registro informacinės sistemos valdytoja ir duomenų valdytoja yra Krašto apsaugos ministerija.

4. Kibernetinio saugumo subjektų registro informacinė sistema yra sudėtinė Kibernetinio saugumo informacinio tinklo dalis.

5. Kibernetinio saugumo subjektų registrą sudaro šie pagrindiniai duomenys apie kibernetinio saugumo subjektus:

1) jeigu kibernetinio saugumo subjektas yra juridinis asmuo – kibernetinio saugumo subjekto pavadinimas, teisinis statusas, ekonominės veiklos forma, registracijos numeris, pagrindinės buveinės adresas (jeigu kibernetinio saugumo subjektas nėra įsisteigęs Europos Sąjungoje – pagal šio įstatymo 12 straipsnio 3 dalį paskirto atstovo adresas) ir kitų juridinių padalinių Europos Sąjungoje adresai, jei kibernetinio saugumo subjektas yra DNS paslaugų teikėjas, aukščiausio lygio domenų vardų registro paslaugas teikiantis subjektas, debesijos kompiuterijos paslaugų teikėjas, duomenų centrų paslaugų teikėjas, turinio teikimo tinklo paslaugų teikėjas, valdomų paslaugų teikėjas, valdomų saugumo paslaugų teikėjas, internetines prekyvietes, interneto paieškos sistemų ir socialinių tinklų paslaugų platformų paslaugų teikėjas (toliau – specialusis subjektas) ar yra domenų vardų registravimo paslaugas teikiantis subjektas;

2) jeigu kibernetinio saugumo subjektas yra fizinis asmuo – kibernetinio saugumo subjekto vardas, pavardė, asmens kodas;

3) kibernetinio saugumo subjekto kontaktiniai duomenys (elektroninio pašto adresas, telefono numeris);

4) kibernetinio saugumo subjekto teikiamos paslaugos ir (ar) vykdomos veiklos, atitinkančios šio įstatymo 11 straipsnio 3–5 dalyse nurodytus kriterijus;

5) kibernetinio saugumo subjekto naudojami interneto protokolo (IP) adresų ruožai;

6) valstybės, kuriose kibernetinio saugumo subjektas teikia paslaugas ir (ar) vykdo veiklą, nurodytą šio įstatymo 1 ir 2 prieduose nurodytuose sektoriuose ir subsektoriuose;

7) kibernetinio saugumo subjekto paslaugų teikimui ar veiklai reikšmingos tinklų ir informacinės sistemos, suklasifikuotos pagal svarbą;

8) šio įstatymo 1 ir 2 prieduose nurodytas kibernetinio saugumo subjekto sektorius, subsektorius, subjekto rūšis.

6. Asmuo, atitinkantis šio įstatymo 11 straipsnyje nustatytus kibernetinio saugumo subjektų identifikavimo kriterijus, Kibernetinio saugumo subjektų registro informacinės sistemos tvarkytojui pateikia duomenis, nurodytus Kibernetinio saugumo subjektų registro informacinės sistemos nuostatuose, tvirtinamuose Vyriausybės. Duomenys teikiami šiuose nuostatuose nustatyta tvarka.

7. Kibernetinio saugumo subjektus registruoja ir išregistruoja Kibernetinio saugumo subjektų registro informacinės sistemos tvarkytojas Kibernetinio saugumo subjektų registro informacinės sistemos nuostatuose nustatyta tvarka.

8. Šio įstatymo 1 ir 2 prieduose nurodytos institucijos, atsakingos už kibernetinio saugumo subjektų identifikavimą, dalyvauja kibernetinio saugumo subjektų registravimo procese Kibernetinio saugumo subjektų registro informacinės sistemos nuostatuose nustatyta tvarka.

9. Kibernetinio saugumo subjektų registro informacinės sistemos tvarkytojas Kibernetinio saugumo subjektų registro informacinės sistemos nuostatuose nustatytais atvejais ir tvarka identifikuodamas ir registruodamas kibernetinio saugumo subjektus turi teisę neatlygintinai gauti iš identifikuojamų asmenų, kitų valstybės institucijų, valstybės įstaigų, valstybės valdomų įmonių, viešųjų įstaigų, savivaldybių įmonių ir savivaldybių įstaigų šio straipsnio 5 dalyje nurodytus duomenis ir kitą šiuos duomenis apibūdinančią informaciją, reikalingą kibernetinio saugumo subjektams registruoti.

10. Asmenys turi teisę skųsti sprendimą juos registruoti Kibernetinio saugumo subjektų registre Lietuvos Respublikos administracinių bylų teisenos įstatymo nustatyta tvarka.

11. Jei kibernetinio saugumo subjektas neatitinka šio įstatymo 11 straipsnio 3–5 dalyse nurodytų kriterijų, jis išregistruojamas iš Kibernetinio saugumo subjektų registro. Kibernetinio saugumo subjektas išregistruojamas iš Kibernetinio saugumo subjektų registro per 20 darbo dienų nuo momento, kai Kibernetinio saugumo subjektų registro informacinės sistemos tvarkytojas gauna informacijos, kad kibernetinio saugumo subjektas nebeatitinka šio įstatymo 11 straipsnio 3–5 dalyse nurodytų kriterijų. Kibernetinio saugumo subjektas netenka šiame įstatyme nurodytų kibernetinio saugumo subjektams taikomų pareigų nuo jo išregistravimo iš Kibernetinio saugumo subjektų registro.

12. Kibernetinio saugumo subjektai šio įstatymo 1 ir 2 prieduose nurodytiems sektoriams, subsektoriams ir subjekto rūšiai priskiriami pagal Ekonominės veiklos rūšių klasifikatorių Kibernetinio saugumo subjektų registro informacinės sistemos nuostatuose nustatyta tvarka.