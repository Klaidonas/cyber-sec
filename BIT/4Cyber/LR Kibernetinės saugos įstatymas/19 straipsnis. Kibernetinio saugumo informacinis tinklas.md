up:: [[IV Skyrius KEITIMASIS INFORMACIJA IR TARPINSTITUCINIS BENDRADARBIAVIMAS]]

1. Kibernetinio saugumo informacinis tinklas yra valstybės informacinė sistema, kurios paskirtis:

1) registruoti Kibernetinio saugumo subjektų registro informacinės sistemos objektus ir tvarkyti jų duomenis;

2) tvarkyti duomenis, surinktus techninėmis kibernetinio saugumo priemonėmis, siekiant užkardyti ir valdyti kibernetinius incidentus; 

3) tvarkyti duomenis, susijusius su kibernetinio saugumo rizikos valdymo priemonių įgyvendinimo stebėsena;

4) tvarkyti duomenis apie kibernetinio saugumo subjektus, kitas įstaigas ir ūkio subjektus, kuriems, įvykus ekstremaliajam įvykiui kibernetinėje erdvėje, būtų pavedamos būtinosios užduotys valdant kibernetinius incidentus;

5) keistis duomenimis, susijusiais su kibernetiniais incidentais, kibernetinėmis grėsmėmis, vos neįvykusiais kibernetiniais incidentais, taip pat kita su kibernetinio saugumo užtikrinimu susijusia informacija;

6) tvarkyti duomenis apie privalomus nurodymus blokuoti domeno vardą, identifikuojantį interneto svetainę.

7) teikti kibernetinio saugumo paslaugas ir priemones, įskaitant mokymų ir pratybų paslaugas ir įrankius.

2. Kibernetinio saugumo informacinio tinklo valdytoja – Krašto apsaugos ministerija, tvarkytojas – Nacionalinis kibernetinio saugumo centras.

3. Kibernetinio saugumo informaciniu tinklu gali naudotis asmenys, kurie atitinka Kibernetinio saugumo informacinio tinklo nuostatuose nurodytus reikalavimus.

4. Kibernetinio saugumo subjektai turi teisę neatlygintinai naudotis Kibernetinio saugumo informaciniu tinklu įgyvendindami tarpusavio dalijimosi kibernetinio saugumo informacija susitarimus. Nepriklausomai nuo to, ar naudojamasi Kibernetinio saugumo informaciniu tinklu, kibernetinio saugumo subjektai privalo pranešti Nacionaliniam kibernetinio saugumo centrui apie tokių susitarimų sudarymą, taip pat apie pasitraukimą iš tokių susitarimų per 20 darbo dienų nuo šių aplinkybių atsiradimo.

5. Kibernetinio saugumo informacinio tinklo duomenys yra konfidencialūs ir teikiami tik šiais atvejais:

1) Kibernetinio saugumo informacinio tinklo naudotojams tiek, kiek tai susiję su jų valdomomis ir (ar) tvarkomomis tinklų ir informacinėmis sistemomis;

2) Nacionaliniam kibernetinio saugumo centrui atliekant šio įstatymo 7 straipsnio 2 dalies 12 punkte nustatytą funkciją;

3) valdant ir (ar) tiriant kibernetinius incidentus tiek, kiek tai būtina šio įstatymo 20 straipsnio 1 dalyje nustatytoms institucijų funkcijoms atlikti;

4) identifikuojant ir registruojant kibernetinio saugumo subjektus Kibernetinio saugumo subjektų registre šio įstatymo 13 straipsnyje nustatytoms institucijų funkcijoms atlikti;

5) viešai skelbiant duomenis apie privalomus nurodymus blokuoti domeno vardą, identifikuojantį interneto svetainę;

6) Policijai atliekant šio įstatymo 10 straipsnio 1 dalies 1 punkte nustatytą funkciją;

7) jeigu galimybė teikti šiuos duomenis yra nustatyta įstatymuose ar jų pagrindu priimtuose teisės aktuose.