up:: [[V SKYRIUS PATIKRINIMAI IR VYKDYMO UŽTIKRINIMO PRIEMONĖS]]

1. Teismas, gavęs Nacionalinio kibernetinio saugumo centro prašymą, nutartimi turi teisę laikinai sustabdyti teisę užsiimti dalimi ar visa esminio subjekto vykdoma veikla, jeigu nustatoma, kad šio įstatymo 28 straipsnio 1 dalies 1–4 ir 6 punktuose numatytų užtikrinimo priemonių taikymas yra neveiksmingas.

2. Nacionalinis kibernetinio saugumo centras, prieš kreipdamasis į teismą su prašymu laikinai sustabdyti teisę užsiimti dalimi ar visa esminio subjekto vykdoma veikla šio straipsnio 1 dalyje nurodytu pagrindu, privalo esminį subjektą informuoti pateikdamas esminę informaciją apie teisės aktų nuostatas ir nustatytus faktinius duomenis, kurie sudaro laikino teisės užsiimti dalimi ar visa esminio subjekto vykdoma veikla sustabdymo pagrindus, ir nustatyti terminą, kuris negali būti trumpesnis kaip 10 darbo dienų nuo pranešimo įteikimo dienos, iki kurio esminis subjektas turi imtis būtinų veiksmų nustatytiems trūkumams pašalinti ar reikalavimams įvykdyti. Nacionalinis kibernetinio saugumo centras šio straipsnio 1 dalyje nustatytu pagrindu į teismą turi teisę kreiptis tik pasibaigus nustatytam terminui ir esminiam subjektui nesiėmus nurodytų veiksmų.

3. Nacionalinio kibernetinio saugumo centro prašyme teismui dėl teisės laikinai sustabdyti teisę užsiimti dalimi ar visa esminio subjekto vykdoma veikla turi būti nurodyta:

1) esminio subjekto vykdoma veikla ar jos dalis ar teikiamos paslaugos, kurias prašoma stabdyti;

2) aplinkybės, įrodančios, kad šio įstatymo 28 straipsnio 1 dalies 1–4 ir 6 punktuose numatytų užtikrinimo priemonių taikymas yra neveiksmingas;

3) aplinkybės, įrodančios, kad esminiam subjektui buvo nustatytas terminas trūkumams pašalinti ar reikalavimams įvykdyti, o esminis subjektas nesiėmė nurodytų veiksmų;

4) esminio ar svarbaus subjekto, kurio teisę užsiimti dalimi ar visa vykdoma veikla ar teikti paslaugas prašoma stabdyti, paaiškinimai, jeigu tokie buvo gauti.

4. Nutartyje laikinai sustabdyti veiklą juridinis asmuo įpareigojamas laikinai nutraukti visą steigimo dokumentuose numatytą ūkinę, komercinę, finansinę ar profesinę veiklą ir uždaryti visus padalinius. Nutartyje nurodomas laikino juridinio asmens veiklos sustabdymo terminas. Teismo nutartimi šis terminas gali būti pratęstas.

5. Nutartis, kuria laikinai sustabdoma juridinio asmens veikla, siunčiama antstoliui vykdyti.

6. Nutartis esminiam subjektui ar jo atstovui paskelbiama pasirašytinai.

7. Esminis subjektas teismo nutartį laikinai sustabdyti esminio subjekto veiklą gali apskųsti aukštesniajam teismui per 5 darbo dienas nuo nutarties gavimo dienos.

8. Teismas privalo panaikinti juridinio asmens veiklos laikiną sustabdymą, kai ši priemonė pasidaro nebereikalinga ar Nacionalinis kibernetinio saugumo centras prašo panaikinti laikiną sustabdymą.

9. Nacionalinis kibernetinio saugumo centras informaciją apie subjektą, kuriam laikinai sustabdyta teisė užsiimti dalimi ar visa juridinio asmens vykdoma veikla ar teikti paslaugas, skelbia savo interneto svetainėje.