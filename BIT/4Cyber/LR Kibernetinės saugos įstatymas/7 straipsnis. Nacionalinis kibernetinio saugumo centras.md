up:: [[II Skyrius KIBERNETINIO SAUGUMO POLITIKOS FORMAVIMAS IR ĮGYVENDINIMAS]]

1. Nacionalinis kibernetinio saugumo centras yra įstaiga prie Krašto apsaugos ministerijos.

2. Nacionalinis kibernetinio saugumo centras, įgyvendindamas kibernetinio saugumo politiką:

1) taiko kibernetinių grėsmių paieškos priemones kibernetinėje erdvėje, siekdamas įvertinti tinklų ir informacinių sistemų atsparumą kibernetiniams incidentams;

2) stebi, renka ir analizuoja informaciją apie kibernetines grėsmes, tinklų ir informacinių sistemų spragas (toliau – spraga), kibernetinius incidentus ir vos neįvykusius kibernetinius incidentus;

3) valdo kibernetinius incidentus nacionalinio kibernetinių incidentų valdymo plano, tvirtinamo Vyriausybės, nustatyta tvarka;

4) realiuoju laiku arba beveik realiuoju laiku kibernetinio saugumo subjektams ir suinteresuotiesiems asmenims teikia ankstyvuosius perspėjimus, įspėjimus, pranešimus ir keičiasi informacija apie kibernetines grėsmes, spragas, kibernetinius incidentus ir vos neįvykusius kibernetinius incidentus;

5) realiuoju laiku arba beveik realiuoju laiku kibernetinio saugumo subjektams teikia pagalbą, susijusią su jų tinklų ir informacinių sistemų stebėjimu;

6) siekdamas stabdyti kibernetinio incidento poveikį kibernetinio saugumo subjektų tinklų ir informacinių sistemų kibernetiniam saugumui, duoda nurodymą viešųjų elektroninių ryšių tinklų ir (ar) viešųjų elektroninių ryšių paslaugų teikėjui, elektroninių prekyviečių, interneto paieškos sistemų, debesijos kompiuterijos paslaugų teikėjams, duomenų prieglobos paslaugų teikėjui ne ilgiau negu 48 valandoms apriboti viešųjų elektroninių ryšių tinklų ir (ar) viešųjų elektroninių ryšių paslaugų, elektroninių prekyviečių, interneto paieškos sistemų, debesijos kompiuterijos paslaugų, duomenų prieglobos paslaugų teikimą. Nacionalinis kibernetinio saugumo centras apie viešųjų elektroninių ryšių tinklų ir (ar) viešųjų elektroninių ryšių paslaugų teikėjams pagal šį punktą duotus nurodymus ne vėliau kaip kitą darbo dieną praneša Lietuvos Respublikos ryšių reguliavimo tarnybai;

7) siekdamas pašalinti kibernetines grėsmes ar stabdyti jų plitimą, duoda nurodymą viešųjų elektroninių ryšių tinklų ir (ar) viešųjų elektroninių ryšių paslaugų teikėjui, ir (ar) domeno vardų paslaugų teikėjui blokuoti interneto svetainių, platinančių kenkimo kodą, apgaulės būdu renkančių prisijungimus prie tinklų ir informacinių sistemų  ir (ar) naudojamų siekiant kontroliuoti kibernetinius incidentus, domenų vardus, taip pat kitus domeno vardus, sukurtus minėtoms interneto svetainių veikloms vykdyti. Nacionalinio kibernetinio saugumo centro sprendimą blokuoti interneto svetainės domeno vardą jos savininkas turi teisę skųsti teismui Lietuvos Respublikos civilinio proceso kodekso nustatyta tvarka;

8) kibernetinio incidento metu taiko būtinas kibernetinio saugumo priemones;

9) tikrina kibernetinio saugumo subjektų valdomas ir (ar) tvarkomas tinklų ir informacines sistemas, siekdamas nustatyti spragas;

10)  koordinuoja spragų atskleidimą;

11)  renka ir analizuoja kibernetinio incidento tyrimo duomenis ir vykdo kibernetinio saugumo rizikų bei kibernetinių incidentų analizę, taip pat užtikrina kibernetinio saugumo politiką formuojančių ir įgyvendinančių institucijų, taip pat kibernetinio saugumo subjektų informavimą apie padėtį kibernetinio saugumo srityje;

12)  kai būtina informuoti visuomenę siekiant išvengti kibernetinio incidento arba valdyti vykstantį kibernetinį incidentą, pasikonsultavęs su kibernetinio saugumo subjektu, pranešusiu apie kibernetinį incidentą, informuoja visuomenę apie kibernetinį incidentą ir (ar) kibernetinę grėsmę, jeigu įmanoma, nurodydamas veiksmus, kurių galima imtis reaguojant į tą kibernetinį incidentą ir (ar) kibernetinę grėsmę, arba reikalauja, kad tai padarytų informaciją pateikęs kibernetinio saugumo subjektas;

13)  dalyvauja valdant krizes, susijusias su kibernetiniais incidentais, Lietuvos Respublikos krizių valdymo ir civilinės saugos įstatymo nustatyta tvarka;

14)  koordinuojant Nacionaliniam krizių valdymo centrui praneša Europos Sąjungos institucijoms apie šio straipsnio 2 dalies 1 punkto 13 papunktyje nurodytas krizes, kurių viena valstybė narė nepajėgia suvaldyti;

15)  dalyvauja Europos Sąjungos ir NATO įsteigtų reagavimo į kibernetinius incidentus tinklų veikloje ir teikia savitarpio pagalbą pagal savo pajėgumus ir kompetenciją kitiems šių tinklų nariams jų prašymu;

16)  atlieka kibernetinio saugumo subjektų atitikties kibernetinio saugumo rizikos valdymo priemonėms stebėseną;

17) konsultuoja kibernetinio saugumo subjektus kibernetinio saugumo rizikos valdymo priemonių taikymo klausimais;

18)  bendradarbiauja su Europos Sąjungos, NATO ir kitų valstybių institucijomis ir organizacijomis, įgyvendinančiomis kibernetinio saugumo politiką, tarptautinėmis organizacijomis, turi teisę jas pasitelkti kartu atliekant šio įstatymo ir kitų teisės aktų nustatytas funkcijas kibernetinio saugumo srityje;

19)  kartu su verslo subjektais, mokslo ir studijų institucijomis, nacionalinėmis, Europos Sąjungos, NATO ir kitų valstybių institucijomis ir organizacijomis, tarptautinėmis organizacijomis, nevyriausybinėmis organizacijomis bei kibernetinio saugumo subjektais plėtoja nacionalinį kibernetinį saugumą stiprinančius projektus;

20)  atlieka kitas šiame įstatyme nustatytas funkcijas.

3. Nacionalinis kibernetinio saugumo centras, atlikdamas šio straipsnio 2 dalies 2 punkto 16 papunktyje nurodytas funkcijas, turi teisę pasitelkti nustatytas sąlygas atitinkantį nepriklausomą auditorių, audito įmonę ar kitą instituciją kibernetinio saugumo auditui atlikti. Nacionalinis kibernetinio saugumo centras nustato šioje dalyje nurodytų kibernetinio saugumo audito paslaugų įsigijimo reikalavimus.