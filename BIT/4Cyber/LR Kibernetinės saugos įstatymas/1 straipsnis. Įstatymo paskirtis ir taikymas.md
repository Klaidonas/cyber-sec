up:: [[I Skyrius BENDROSIOS NUOSTATOS]]

1. Šis įstatymas nustato kibernetinio saugumo principus, kibernetinio saugumo politiką formuojančias ir ją įgyvendinančias institucijas, jų funkcijas, kibernetinio saugumo subjektų identifikavimo pagrindus ir šių subjektų pareigas, tarpinstitucinį bendradarbiavimą, kibernetinio saugumo subjektų patikrinimų atlikimo ir jų pareigų vykdymo užtikrinimo priemonių taikymo pagrindus, nacionalinės kibernetinio saugumo sertifikavimo institucijos funkcijas ir įgaliojimus, Saugiojo valstybinio duomenų perdavimo tinklo naudojimo pagrindus.

2. Šis įstatymas netaikomas žvalgybos institucijoms, išskyrus šio įstatymo 37 ir 38 straipsnius.

3. Šio įstatymo 1 ir 2 prieduose nurodytuose sektoriuose veikiantiems ar teikiantiems paslaugas kibernetinio saugumo subjektams netaikomos šio įstatymo 14 straipsnio ir 18 straipsnio 1 dalies 1 punkto nuostatos, jeigu šiems subjektams atskirai šio įstatymo 1 ir 2 prieduose nurodytiems sektoriams taikomuose Europos Sąjungos teisės aktuose keliami reikalavimai įgyvendinti kibernetinio saugumo rizikos valdymo priemones ar pranešti apie didelius kibernetinius incidentus, kurių poveikis yra bent lygiavertis šio įstatymo 14 straipsnyje ar jo pagrindu priimtuose teisės aktuose, 18 straipsnio 1 dalies 1 punkte ir 4 dalyje ir (ar) 18 straipsnio 1 dalies 2 punkte ir 5 dalyje nustatytų reikalavimų poveikiui.

4. Šio straipsnio 3 dalyje nurodytų reikalavimų poveikis yra laikomas lygiaverčiu:

1) šio įstatymo 14 straipsnyje ar jo pagrindu priimtuose teisės aktuose nustatytų reikalavimų poveikiui, jeigu nustatytos kibernetinio saugumo rizikos valdymo priemonės apima priemones, kuriomis siekiama užtikrinti tinklų ir informacinių sistemų saugumą prieinamumo, autentiškumo, vientisumo ir konfidencialumo atžvilgiu, be to, yra grindžiamos visus pavojus apimančiu požiūriu, įskaitant tinklų ir informacinių sistemų fizinį ir aplinkos saugumą;

2) šio įstatymo 18 straipsnio 1 dalies 1 punkte ir 4 dalyje nustatytų reikalavimų poveikiui, jeigu yra numatyta reagavimo į kibernetinius incidentus tarnybos neatidėliotina prieiga, kai tinkama, automatinė ir tiesioginė, prie pateiktų pranešimų apie incidentus, o nustatyti reikalavimai pranešti apie didelius incidentus pagal poveikį yra bent lygiaverčiai šio įstatymo 18 straipsnio 1 dalies 1 punkte ir 4 dalyje nustatytiems reikalavimams;

3) šio įstatymo 18 straipsnio 1 dalies 2 punkte ir 5 dalyje nustatytų reikalavimų poveikiui, jeigu yra numatyta reagavimo į kibernetinius incidentus tarnybos neatidėliotina prieiga, kai tinkama, automatinė ir tiesioginė, prie pateiktų pranešimų apie incidentus, o nustatyti reikalavimai pranešti apie didelius incidentus pagal poveikį yra bent lygiaverčiai šio įstatymo 18 straipsnio 1 dalies 1 punkte ir 5 dalyje nustatytiems reikalavimams.

5. Lietuvos Respublikos Vyriausybė šio įstatymo 1 ir 2 prieduose nurodytuose atskiruose sektoriuose politiką formuojančių ministerijų teikimu patvirtina konkrečių šio įstatymo 1 ir 2 prieduose nurodytiems sektoriams taikomų Europos Sąjungos teisės aktų, atitinkančių šio straipsnio 4 dalyje nurodytus kriterijus, sąrašą.

6. Šio įstatymo nuostatos suderintos su Europos Sąjungos teisės aktais, nurodytais šio įstatymo 3 priede.