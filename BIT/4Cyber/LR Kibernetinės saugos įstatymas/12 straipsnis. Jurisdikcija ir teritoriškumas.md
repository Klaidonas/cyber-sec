up:: [[III Skyrius KIBERNETINIO SAUGUMO SUBJEKTŲ IDENTIFIKAVIMAS IR ŠIŲ SUBJEKTŲ PAREIGOS]]

1. Identifikuojant kibernetinio saugumo subjektus laikoma, kad Lietuvos Respublikos jurisdikcijai priklauso:

1) asmenys, registruoti ar įsisteigę Lietuvos Respublikoje, išskyrus:

a) viešojo administravimo subjektus, kurie yra įsteigti kitos valstybės;

b) šios dalies 3 punkte nurodyti subjektai, kurių pagrindinė buveinė yra ne Lietuvos Respublikoje;

2) viešojo administravimo subjektai, kuriuos Lietuvos Respublika įsteigė kitose valstybėse;

3) DNS paslaugų teikėjai, aukščiausio lygio domenų vardų registro paslaugas teikiantys subjektai, domenų vardų registravimo paslaugas teikiantys subjektai, debesijos kompiuterijos paslaugų teikėjai, duomenų centrų paslaugų teikėjai, turinio teikimo tinklo paslaugų teikėjai, valdomų paslaugų teikėjai, valdomų saugumo paslaugų teikėjai, elektroninių prekyviečių, interneto paieškos sistemų ar socialinio tinklo paslaugų platformų paslaugų teikėjai, kurių pagrindinė buveinė yra ne Lietuvos Respublikoje;

4) viešųjų elektroninių ryšių tinklų ir (ar) viešųjų elektroninių ryšių paslaugų teikėjai, teikiantys šias paslaugas Lietuvos Respublikoje.

2. Laikoma, kad šio straipsnio 1 dalies 3 punkte nurodyta pagrindinė buveinė yra Lietuvos Respublikoje, jeigu su kibernetinio saugumo rizikos valdymo priemonėmis susiję sprendimai yra priimami Lietuvos Respublikoje. Jeigu Europos Sąjungos valstybė, kurioje priimami tokie sprendimai, nenustatoma arba tokie sprendimai Europos Sąjungoje nepriimami, laikoma, kad pagrindinė buveinė yra Lietuvos Respublikoje, kai Lietuvos Respublikoje vykdomos kibernetinio saugumo operacijos. Jeigu Europos Sąjungos valstybė, kurioje vykdomos tokios operacijos, nenustatoma, laikoma, kad pagrindinė buveinė yra Lietuvos Respublikoje, jeigu asmuo Lietuvos Respublikoje turi padalinį, kuriame dirba daugiausia jo darbuotojų Europos Sąjungoje.

3. Jei šio straipsnio 1 dalies 3 punkte nurodytas asmuo nėra įsisteigęs Europos Sąjungoje, bet teikia paslaugas Lietuvos Respublikoje, jis privalo paskirti atstovą Europos Sąjungoje. Šioje dalyje nurodytas atstovas turi būti įsisteigęs vienoje iš tų valstybių narių, kuriose siūlomos paslaugos. Jei šio straipsnio 1 dalies 3 punkte nurodytas asmuo skiria atstovą Lietuvos Respublikoje arba jo nepaskiria, bet teikia paslaugas Lietuvos Respublikoje, laikoma, kad toks asmuo priklauso Lietuvos Respublikos jurisdikcijai.