up:: [[II Skyrius KIBERNETINIO SAUGUMO POLITIKOS FORMAVIMAS IR ĮGYVENDINIMAS]]

1. Kibernetinio saugumo taryba (toliau – Taryba) yra nuolatinė kolegiali nepriklausoma visuomeniniais pagrindais veikianti patariamoji institucija, besikeičianti tarpusavyje gerąja praktika ir žiniomis kibernetinio saugumo srityje bei teikianti pasiūlymus Krašto apsaugos ministerijai dėl:

1) kibernetinio saugumo politikos prioritetų, plėtros krypčių, siektinų rezultatų ir jų įgyvendinimo būdų;

2) viešojo sektoriaus, verslo ir mokslo bendradarbiavimo galimybių kibernetinio saugumo užtikrinimo srityje;

3) kibernetinio saugumo rizikos valdymo priemonių, kibernetinių incidentų valdymo ir kibernetinio saugumo stiprinimo krypčių.

2. Tarybą sudaro kibernetinio saugumo politiką formuojančių, dalyvaujančių formuojant ir ją įgyvendinančių institucijų atstovai, šio įstatymo 1 ir 2 prieduose nurodytų institucijų, atsakingų už kibernetinio saugumo subjektų identifikavimą, atstovai, kibernetinio saugumo subjektams atstovaujančių asociacijų, mokslo ir studijų institucijų atstovai ir šio įstatymo 23 straipsnyje nurodyti Kibernetinio saugumo bendruomenės nariai.

3. Tarybai vadovauja Krašto apsaugos ministerijos atstovas.

4. Tarybą sudaro, jos narių skaičių tvirtina, institucinę ir personalinę sudėtį nustato ir jos darbo reglamentą tvirtina krašto apsaugos ministras.

5. Tarybą ūkiškai ir techniškai aptarnauja Krašto apsaugos ministerija ar jos įgaliota institucija.

6. Taryba, siekdama jai nustatytų veiklos tikslų, turi šias teises:

1) gauti iš valstybės ir savivaldybių institucijų, įstaigų bei kitų juridinių asmenų reikalingą informaciją Tarybos kompetencijai priskirtiems klausimams spręsti;

2) organizuoti pasitarimus, konferencijas ir kitus renginius.