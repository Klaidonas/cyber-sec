up:: [[Lietuvos Respublikos Kibernetinės saugos įstatymas]]

1.  Šis įstatymas, išskyrus šio įstatymo 2 dalį, įsigalioja 2024 m. spalio 18 d.

2.  Lietuvos Respublikos Vyriausybė, Lietuvos Respublikos krašto apsaugos ministras,  Nacionalinis kibernetinio saugumo centras iki 2024 m. spalio 17 d. priima šio įstatymo įgyvendinamuosius teisės aktus.

3. Asmenys, kurie iki šio įstatymo įsigaliojimo buvo įtraukti į Vyriausybės patvirtintą ypatingos svarbos informacinės infrastruktūros ir jos valdytojų sąrašą, iki 2025 m. balandžio 17 d. privalo toliau užtikrinti jų valdomų tinklų ir informacinių sistemų atitiktį iki šio įstatymo įsigaliojimo galiojusiems Kibernetinio saugumo įstatymo 11 straipsnio 1 dalies 1 punkto redakcijoje nurodytiems organizaciniams ir techniniams kibernetinio saugumo reikalavimams, taikomiems kibernetinio saugumo subjektams.

4.  Asmenys, kurie iki šio įstatymo įsigaliojimo buvo įtraukti į Vyriausybės patvirtintą ypatingos svarbos informacinės infrastruktūros ir jos valdytojų sąrašą, įtraukti į Kibernetinio saugumo subjektų registrą, privalo toliau užtikrinti jų valdomų tinklų ir informacinių sistemų atitiktį iki šio įstatymo įsigaliojimo galiojusiems Kibernetinio saugumo įstatymo 11 straipsnio 1 dalies 1 punkto redakcijoje nurodytiems organizaciniams ir techniniams kibernetinio saugumo reikalavimams, taikomiems kibernetinio saugumo subjektams, tol, kol atsiras pareiga užtikrinti jų valdomų tinklų ir informacinių sistemų atitiktį šiuo įstatymu patvirtintos Kibernetinio saugumo įstatymo redakcijos 14 straipsnio 1 dalyje nurodytoms kibernetinio saugumo rizikos valdymo priemonėms.

5.  Nacionalinis kibernetinio saugumo centras iki 2025 m. balandžio 17 d. identifikuoja šio įstatymo 1 ir 2 prieduose nurodytuose sektoriuose veikiančius kibernetinio saugumo subjektus, atitinkančius šio įstatymo 11 straipsnyje nustatytus reikalavimus, ir juos įtraukia į Kibernetinio saugumo subjektų registrą.

6.  Nacionalinis kibernetinio saugumo centas šio straipsnio 3 ir 4 dalyje nurodytais atvejais atlieka ryšių ir informacinių sistemų atitikties organizaciniams ir techniniams kibernetinio saugumo reikalavimams, taikomiems kibernetinio saugumo subjektams, priežiūrą ir turi iki šio įstatymo įsigaliojimo galiojusiose Kibernetinio saugumo įstatymo 8 straipsnio 2 dalies 1, 2, 4 ir 5 punktų redakcijoje nurodytus įgaliojimus.

7.  Nacionalinis kibernetinio saugumo centras, nustatęs iki šio įstatymo įsigaliojimo galiojusioje Kibernetinio saugumo įstatymo 11 straipsnio 1 dalies 1 punkto redakcijoje nurodytų organizacinių ir techninių kibernetinio saugumo reikalavimų, taikomų kibernetinio saugumo subjektams, pažeidimų, taiko iki šio įstatymo įsigaliojimo galiojusias Lietuvos Respublikos administracinių nusižengimų kodekso 480 straipsnio 4 ir 5 dalies nuostatas.

8.  Iki šio įstatymo įsigaliojimo galiojusios Kibernetinio saugumo įstatymo redakcijos pagrindu pradėtos procedūros tęsiamos ir baigiamos vadovaujantis teisės normomis, galiojusiomis iki šio įstatymo įsigaliojimo.

9.  Laikoma, kad kituose įstatymuose ir teisės aktuose vartojama sąvoka „ryšių ir informacinė sistema“ atitinka šiame įstatyme vartojamą sąvoką „tinklų ir informacinė sistema“.