up:: [[VI SKYRIUS NACIONALINĖS KIBERNETINIO SAUGUMO SERTIFIKAVIMO INSTITUCIJOS ĮGALIOJIMAI]]

1. Nacionalinis kibernetinio saugumo centras turi teisę pradėti tyrimą bet kokiu klausimu, susijusiu su Reglamento [(ES) 2019/881](http://eur-lex.europa.eu/legal-content/LIT/TXT/?uri=CELEX:3881R2019&locale=lt) III antraštinės dalies ar Europos kibernetinio saugumo sertifikavimo schemų nuostatų galimu pažeidimu ar jų laikymosi stebėsena.

2. Pagrindas pradėti tyrimą gali būti skundai, teikiami pagal Reglamento [(ES) 2019/881](http://eur-lex.europa.eu/legal-content/LIT/TXT/?uri=CELEX:3881R2019&locale=lt) 58 straipsnio 7 dalies f punktą, atitikties vertinimo įstaigų prašymai, teikiami pagal šio įstatymo 35 straipsnį, ir kiti šaltiniai. Nacionalinis kibernetinio saugumo centras turi teisę pradėti tyrimą ir savo iniciatyva.

3. Tyrimas turi būti atliktas per kuo trumpesnį terminą, bet ne vėliau kaip per 4 mėnesius nuo šio straipsnio 2 dalyje nurodyto skundo ar prašymo gavimo dienos arba sprendimo atlikti tyrimą kitų šaltinių, nurodytų šio straipsnio 2 dalyje, pagrindu priėmimo dienos.

4. Atsižvelgiant į tyrimo sudėtingumą, tyrimo mastą, atitikties vertinimo įstaigų, Europos kibernetinio saugumo sertifikatų turėtojų ir Europos Sąjungos atitikties pareiškimų išdavėjų veiklos pobūdį bei vengimą vykdyti Nacionalinio kibernetinio saugumo centro reikalavimus, tyrimo metu paaiškėjusias naujas aplinkybes arba kitas objektyvias priežastis, šio straipsnio 3 dalyje nustatytas terminas Nacionalinio kibernetinio saugumo centro sprendimu gali būti pratęstas, bet ne ilgiau kaip 2 mėnesiams. Bendras tyrimo atlikimo terminas negali būti ilgesnis kaip 6 mėnesiai nuo šio straipsnio 2 dalyje nurodyto skundo ar prašymo gavimo dienos arba sprendimo atlikti tyrimą kitų šaltinių, nurodytų šio straipsnio 2 dalyje, pagrindu priėmimo dienos. Apie tyrimo termino pratęsimą ir priežastis, dėl kurių šis terminas pratęstas, Nacionalinis kibernetinio saugumo centras privalo nedelsdamas, bet ne vėliau kaip iki šio straipsnio 3 dalyje nurodyto termino pabaigos, pranešti atitikties vertinimo įstaigai, Europos kibernetinio saugumo sertifikatų turėtojui ar Europos Sąjungos atitikties pareiškimų išdavėjui.

5. Nacionalinis kibernetinio saugumo centras, baigęs tyrimą, priima bent vieną iš šių sprendimų:

1) konstatuoti, kad pažeidimų nenustatyta;

2) pateikti atitikties vertinimo įstaigai, Europos kibernetinio saugumo sertifikatų turėtojui ar Europos Sąjungos atitikties pareiškimų išdavėjui nurodymus ir rekomendacijas, jeigu tyrimo metu nustatoma, kad taikomi netinkami veiklos būdai ar praktikos;

3) pradėti administracinio nusižengimo teiseną;

4) pripažinti Europos Sąjungos atitikties pareiškimą, išduotą pagal Reglamento [(ES) 2019/881](http://eur-lex.europa.eu/legal-content/LIT/TXT/?uri=CELEX:3881R2019&locale=lt) 53 straipsnio 2 dalį, negaliojančiu, jeigu tyrimo metu nustatoma, kad nesilaikoma Reglamento [(ES) 2019/881](http://eur-lex.europa.eu/legal-content/LIT/TXT/?uri=CELEX:3881R2019&locale=lt) arba Europos kibernetinio saugumo sertifikavimo schemoje nustatytų reikalavimų;

5) panaikinti savo paties arba pagal Reglamento [(ES) 2019/881](http://eur-lex.europa.eu/legal-content/LIT/TXT/?uri=CELEX:3881R2019&locale=lt) 56 straipsnio 6 dalį atitikties vertinimo įstaigos išduoto Europos kibernetinio saugumo sertifikato galiojimą, jeigu tyrimo metu nustatoma, kad Europos kibernetinio saugumo sertifikatas neatitinka Reglamento [(ES) 2019/881](http://eur-lex.europa.eu/legal-content/LIT/TXT/?uri=CELEX:3881R2019&locale=lt) arba Europos kibernetinio saugumo sertifikavimo schemoje nustatytų reikalavimų;

6) apriboti, sustabdyti, atšaukti atitikties vertinimo įstaigų papildomus įgaliojimus arba panaikinti papildomų įgaliojimų apribojimą ar sustabdymą šio įstatymo 34 straipsnyje nustatytais atvejais.

6. Šio straipsnio 5 dalies 2 punkte numatyti nurodymai ir rekomendacijos pateikiami per 20 darbo dienų nuo sprendimo priėmimo dienos.

7. Nacionalinio kibernetinio saugumo centro sprendimai, išskyrus sprendimą, nurodytą šio straipsnio 5 dalies 3 punkte, gali būti skundžiami teismui Administracinių bylų teisenos įstatymo nustatyta tvarka.