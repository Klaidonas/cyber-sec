up:: [[V SKYRIUS PATIKRINIMAI IR VYKDYMO UŽTIKRINIMO PRIEMONĖS]]

1. Nacionalinis kibernetinio saugumo centras, pasirengęs nagrinėti baudos skyrimo klausimą, jį paprastai nagrinėja rašytinės procedūros tvarka pagal jai pateiktus paaiškinimus, gautus šio įstatymo 28 straipsnio 5 dalyje nustatyta tvarka. Baudos skyrimą svarstant rašytinės procedūros tvarka, posėdis nerengiamas.

2. Nacionalinis kibernetinio saugumo centras kibernetinio saugumo subjekto, kuriam numatoma skirti baudą, prašymu arba savo iniciatyva dėl aplinkybių sudėtingumo ar kitų svarbių aplinkybių gali nuspręsti baudos skyrimą svarstyti žodinės procedūros tvarka, kai būtina išklausyti žodinius pažeidimo padarymu įtariamo asmens paaiškinimus. Nusprendus baudos skyrimą svarstyti žodinės procedūros tvarka, kibernetinio saugumo subjektui, kuriam numatoma skirti baudą, ir kitiems suinteresuotiems asmenims turi būti pranešta apie posėdžio, kuriame svarstomas baudos skyrimas, vietą, datą ir laiką ne vėliau kaip prieš 10 darbo dienų iki posėdžio dienos.

3. Posėdyje, kuriame svarstomas baudos skyrimas, gali dalyvauti ir pateikti paaiškinimus dėl pažeidimo padarymo kibernetinio saugumo subjektas, kuriam numatoma skirti baudą, ir kiti asmenys, kurių dalyvavimas reikalingas baudos skyrimui tinkamai apsvarstyti.

4. Kibernetinio saugumo subjekto, kuriam numatoma skirti baudą, ar jo atstovo neatvykimas netrukdo svarstyti baudos skyrimo, jeigu subjektui apie bylos nagrinėjimo posėdį buvo tinkamai pranešta ir jis nepateikė įrodymų, kad negali atvykti dėl svarbių priežasčių.

5. Baudos skyrimo svarstymas yra viešas, išskyrus atvejus, kai Nacionalinis kibernetinio saugumo centras savo iniciatyva arba kibernetinio saugumo subjekto, kuriam numatoma skirti baudą, ir (ar) kito suinteresuoto asmens prašymu nusprendžia baudos skyrimą svarstyti uždarame posėdyje siekdamas apsaugoti valstybės, tarnybos, profesines, komercines paslaptis ar kitas įstatymų saugomas paslaptis arba užtikrinti asmens teises į privataus gyvenimo neliečiamumą ir (ar) asmens duomenų apsaugą.

6. Posėdis, kuriame svarstomas baudos skyrimas, vyksta lietuvių kalba.

7. Posėdžio, kuriame svarstomas baudos skyrimas, metu daromas posėdžio garso įrašas. Jis laikomas posėdžio protokolu.

8. Kai baudos skyrimas svarstomas rašytinės procedūros tvarka, Nacionalinis kibernetinio saugumo centras sprendimą dėl baudos skyrimo priima per 20 darbo dienų nuo šio įstatymo 28 straipsnio 5 dalyje nustatyto termino pabaigos. Jei baudos skyrimas svarstomas žodinės procedūros tvarka posėdyje, Nacionalinis kibernetinio saugumo centras sprendimą dėl baudos skyrimo priima per 20 darbo dienų nuo posėdžio dienos. Nacionalinis kibernetinio saugumo centras sprendimą dėl baudos skyrimo ne vėliau kaip per 3 darbo dienas nuo priėmimo dienos išsiunčia asmeniui, dėl kurio šis sprendimas priimtas, ir skundą pateikusiam asmeniui.

9. Nacionalinio kibernetinio saugumo centro sprendimas dėl baudos skyrimo turi būti motyvuotas. Jame turi būti nurodyta:

1) sprendimą priėmusios institucijos pavadinimas;

2) baudos skyrimo svarstymo data ir vieta;

3) duomenys apie esminį ar svarbų subjektą, dėl kurio priimtas sprendimas;

4) sprendimo priėmimo teisinis pagrindas; 

5) pažeidimai, jei jie nustatyti, ir jų aplinkybės;

6) surinkti įrodymai ir jų vertinimas;

7) pažeidimo padarymu įtariamo kibernetinio saugumo subjekto ir kitų asmenų paaiškinimai (jeigu jie pateikti), jų vertinimas;

8) priimtas sprendimas – skirti baudą arba jos neskirti;

9) sprendimo apskundimo terminai ir tvarka.

10. Nacionalinio kibernetinio saugumo centro sprendimas dėl baudos skyrimo gali būti skundžiamas teismui Administracinių bylų teisenos įstatymo nustatyta tvarka.

11. Nacionalinio kibernetinio saugumo centro sprendimas dėl baudos skyrimo turi būti įvykdytas ne vėliau kaip per 3 mėnesius nuo dienos, kurią jis buvo išsiųstas ar įteiktas asmeniui, kuriam bauda paskirta. Apskundus Nacionalinio kibernetinio saugumo centro sprendimą dėl baudos skyrimo, jis turi būti įvykdytas ne vėliau kaip per 3 mėnesius nuo teismo sprendimo įsiteisėjimo dienos. Bauda turi būti sumokėta į valstybės biudžetą.

12. Nacionalinio kibernetinio saugumo centro sprendimas dėl baudos skyrimo yra vykdomasis dokumentas, vykdomas Civilinio proceso kodekso nustatyta tvarka. Jis gali būti pateiktas vykdyti ne vėliau kaip per 3 metus nuo priėmimo dienos.

13. Bauda neskiriama, jeigu kibernetinio saugumo subjektui už tą patį pažeidimą jau buvo skirta bauda vadovaujantis Reglamento [(ES) 2016/679](http://eur-lex.europa.eu/legal-content/LIT/TXT/?uri=CELEX:3679R2016&locale=lt) 58 straipsnio 2 dalies i punktu.