up:: [[III Skyrius KIBERNETINIO SAUGUMO SUBJEKTŲ IDENTIFIKAVIMAS IR ŠIŲ SUBJEKTŲ PAREIGOS]]

1. Kibernetinio saugumo subjekto statusą įgyja ir Kibernetinio saugumo subjektų registre registruojami asmenys, atitinkantys bent vieną iš šio straipsnio 3–5 dalyse nurodytų bendrųjų ar specialiųjų kibernetinio saugumo subjektų identifikavimo kriterijų ir šiuose kriterijuose nurodytoms paslaugoms teikti ar veiklai vykdyti valdantys ir (ar) tvarkantys tinklų ir informacines sistemas. Atsižvelgiant į galimą neigiamą poveikį, kurį kibernetinis incidentas gali padaryti kibernetinio saugumo subjektų valdomoms ir (ar) tvarkomoms tinklų ir informacinėms sistemoms, kibernetinio saugumo subjektai skirstomi į esminius kibernetinio saugumo subjektus (toliau – esminiai subjektai) ir svarbius kibernetinio saugumo subjektus (toliau – svarbūs subjektai).

2. Kibernetinio saugumo subjektai įgyja pareigas, numatytas kibernetinio saugumo subjektams, tik nuo jų įregistravimo Kibernetinio saugumo subjektų registre.

3. Bendrieji esminių subjektų identifikavimo kriterijai:

1) asmuo teikia paslaugas ir (ar) vykdo veiklą šio įstatymo 1 priede nurodytuose sektoriuose ir viršija vidutines įmones apibrėžiančias ribas, nustatytas Smulkiojo ir vidutinio verslo plėtros įstatyme;

2) asmuo šio įstatymo 1 priede nurodytame skaitmeninės infrastruktūros sektoriuje teikia kvalifikuotas patikimumo užtikrinimo paslaugas, aukščiausio lygio .lt domeno vardų registravimo paslaugas ar domenų vardų sistemos (toliau – DNS) paslaugas, išskyrus šakninių vardų serverių operatorius;

3) asmuo šio įstatymo 1 priede nurodytame skaitmeninės infrastruktūros sektoriuje teikia viešųjų elektroninių ryšių tinklų paslaugas ar viešai prieinamų elektroninių ryšių paslaugas ir yra laikomas vidutine įmone pagal Smulkiojo ir vidutinio verslo plėtros įstatymą;

4) asmuo Lietuvos Respublikos krizių valdymo ir civilinės saugos įstatymo nustatyta tvarka yra pripažintas ypatingos svarbos subjektu;

5) asmuo šio įstatymo 1 priede nurodytame viešojo administravimo sektoriuje teikia paslaugas ir (ar) vykdo veiklą ir yra laikomas centriniu valstybinio administravimo, regioninio administravimo subjektu ir savivaldybių administravimo subjektu pagal Viešojo administravimo įstatymą;

6) asmuo Valstybės informacinių išteklių valdymo įstatymo nustatyta tvarka valdo ir (ar) tvarko ypatingos svarbos ir (ar) svarbius valstybės informacinius išteklius;

7) asmuo yra laikomas nacionaliniam saugumui užtikrinti svarbia įmone arba asmens valdoma ir (ar) tvarkoma tinklų ir informacinė sistema yra įrašyta į nacionaliniam saugumui užtikrinti svarbių įrenginių ir turto sąrašą.

4. Bendrieji svarbių subjektų identifikavimo kriterijai:

1) asmuo teikia paslaugas ir (ar) vykdo veiklą šio įstatymo 2 priede nurodytuose sektoriuose ir viršija mažoms įmonėms apibrėžtas ribas, nustatytas Smulkiojo ir vidutinio verslo plėtros įstatyme;

2) asmuo teikia paslaugas ir (ar) vykdo veiklą šio įstatymo 1 priede nurodytuose sektoriuose ir viršija mažoms įmonėms apibrėžtas ribas, nustatytas Smulkiojo ir vidutinio verslo plėtros įstatyme;

3) asmuo teikia nekvalifikuotas patikimumo užtikrinimo paslaugas šio įstatymo 1 priede nurodytame skaitmeninės infrastruktūros sektoriuje ir yra laikomas vidutine, maža ar labai maža įmone pagal Smulkiojo ir vidutinio verslo plėtros įstatymą;

4) asmuo teikia viešųjų elektroninių ryšių tinklų paslaugas ar viešai prieinamų elektroninių ryšių paslaugas šio įstatymo 1 priede nurodytame skaitmeninės infrastruktūros sektoriuje ir yra laikomas maža ar labai maža įmone pagal Smulkiojo ir vidutinio verslo plėtros įstatymą;

5) asmuo valdo ir (ar) tvarko valstybės informacinius išteklius;

6) asmuo teikia domenų vardų registravimo paslaugas;

7) asmuo teikia duomenų prieglobos paslaugas.

5. Specialieji kibernetinio saugumo subjektų identifikavimo kriterijai:

1) asmuo yra vienintelis paslaugos, kuri yra būtina siekiant užtikrinti ypatingos svarbos visuomeninės ar ekonominės veiklos vykdymą Lietuvos Respublikoje, teikėjas;

2) paslaugos, kurią teikia asmuo, sutrikimas galėtų daryti didelį poveikį viešajam saugumui, visuomenės saugumui arba visuomenės sveikatai;

3) paslaugos, kurią teikia asmuo, sutrikimas galėtų kelti didelę sisteminę riziką sektoriuose, kuriuose toks sutrikimas galėtų daryti tarpvalstybinį poveikį;

4) asmuo yra ypatingos svarbos atsižvelgiant į jo konkrečią svarbą konkrečiam sektoriui ar paslaugos rūšiai arba kitiems tarpusavyje priklausomiems sektoriams nacionaliniu ar regioniniu lygmeniu;

5) asmuo šio įstatymo 1 priede nurodytame viešojo administravimo sektoriuje teikia paslaugas ir (ar) vykdo veiklą, kuriai sutrikus galėtų būti didelis poveikis valstybei, institucijoms ar gyventojams, ir yra laikomas teritoriniu valstybinio administravimo subjektu ar regioniniu administravimo subjektu, ar savivaldybių administravimo subjektu pagal Viešojo administravimo įstatymą;

6) paslaugos, kurią teikia asmuo, sutrikimas galėtų daryti didelį poveikį esminio subjekto teikiamai paslaugai ir (ar) vykdomai veiklai;

7) asmuo yra paslaugos, kuri yra būtina gyvybiškai svarbioms valstybės funkcijoms atlikti ir valstybinėms mobilizacinėms užduotims vykdyti, teikėjas;

8) asmuo šio įstatymo 1 priede nurodytame mokslinių tyrimų sektoriuje vykdo ypatingos svarbos mokslinių tyrimų ir eksperimentinės plėtros veiklą;

6. Vyriausybė nustato specialiųjų kibernetinio saugumo subjektų identifikavimo kriterijų vertinamuosius dydžius, pagal kuriuos nustatoma asmenų atitiktis specialiesiems kibernetinio saugumo subjektų identifikavimo kriterijams. Pagal šio straipsnio 5 dalies 5 punkte nurodytą kriterijų identifikuojami tik esminiai subjektai, o pagal šio straipsnio 5 dalies 8 punkte nurodytą kriterijų identifikuojami tik svarbūs subjektai.

7. Jeigu asmuo atitinka bent vieną esminio subjekto identifikavimo kriterijų, laikoma, kad asmuo yra esminis subjektas nepriklausomai nuo jo atitikties svarbaus subjekto kriterijams.