up:: [[III Skyrius KIBERNETINIO SAUGUMO SUBJEKTŲ IDENTIFIKAVIMAS IR ŠIŲ SUBJEKTŲ PAREIGOS]]

1. Kibernetinio saugumo subjekto vadovas ar jo įgaliotas asmuo privalo paskirti kibernetinio saugumo vadovą, tiesiogiai atskaitingą kibernetinio saugumo subjekto vadovui, atsakingą už kibernetinio saugumo subjekto atitikties šio įstatymo 14 ir 18 straipsniuose nustatytiems reikalavimams įgyvendinimą ir atliekantį kitas kibernetinį saugumą reglamentuojančiuose teisės aktuose nustatytas funkcijas.

2. Kibernetinio saugumo subjekto vadovas ar jo įgaliotas asmuo privalo paskirti saugos įgaliotinį, atsakingą už konkrečios tinklų ir informacinės sistemos atitiktį šio įstatymo 14 ir 18 straipsniuose nustatytiems reikalavimams ir atliekantį kitas kibernetinį saugumą reglamentuojančiuose teisės aktuose nustatytas funkcijas.

3. Kibernetinio saugumo vadovas gali vykdyti saugos įgaliotinio funkcijas. Kibernetinio saugumo vadovas gali būti paskirtas atsakingas už šio įstatymo 14 ir 18 straipsniuose nustatytų reikalavimų, taikomų keliems kibernetinio saugumo subjektams, gyvendinimą. Saugos įgaliotinis gali būti paskirtas atsakingas už kelių tinklų ir informacinių sistemų atitiktį šio įstatymo 14 straipsnyje nustatytiems reikalavimams. Sprendimą dėl šioje dalyje numatytų už kibernetinį saugumą atsakingų asmenų skyrimo priima kibernetinio saugumo subjekto vadovas, atsižvelgdamas į kibernetinio saugumo subjekto organizacinę struktūrą ir dydį.

4. Kibernetinio saugumo subjektui leidžiama iš tiekėjo įsigyti paslaugas, kurių metu būtų vykdomos už kibernetinį saugumą atsakingų asmenų funkcijos.

5. Už kibernetinį saugumą atsakingi asmenys:

1) turi atitikti Lietuvos Respublikos valstybės tarnybos įstatyme nustatytus nepriekaištingos reputacijos kriterijus, keliamus asmeniui, einančiam valstybės tarnautojo pareigas;

2) negali turėti paskirtos administracinės nuobaudos už teisės aktų pažeidimus tinklų ir informacinių sistemų ir asmens duomenų tvarkymo ir privatumo apsaugos srityse, jeigu nuo nuobaudos paskyrimo yra praėję mažiau kaip vieni metai;

3) gali būti skiriami, jeigu turi ne mažiau kaip 2 metų patirtį informacinių technologijų, kibernetinio saugumo ar tinklų ir informacinių sistemų srityje arba turi žinias šiose srityse patvirtinantį aukštojo mokslo diplomą, tarptautiniu lygmeniu pripažįstamą kvalifikacijos sertifikatą ar Nacionalinio kibernetinio saugumo centro vadovo nustatyta tvarka yra  išklausę mokymus ir išlaikę kibernetinio saugumo vadovo egzaminą.

6. Jei kibernetinio saugumo subjektas yra fizinis asmuo, jam netaikomi šiame straipsnyje nustatyti reikalavimai.