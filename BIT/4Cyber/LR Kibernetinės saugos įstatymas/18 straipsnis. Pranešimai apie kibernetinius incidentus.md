up:: [[III Skyrius KIBERNETINIO SAUGUMO SUBJEKTŲ IDENTIFIKAVIMAS IR ŠIŲ SUBJEKTŲ PAREIGOS]]

1. Kibernetinio saugumo subjektai privalo pranešti Nacionaliniam kibernetinio saugumo centrui apie:

1) didelį kibernetinį incidentą, darantį poveikį jų šio įstatymo 11 straipsnio 3–5 dalyse nurodytus kriterijus atitinkančiai vykdomai veiklai ir (ar) teikiamoms paslaugoms;

2) šios dalies 1 punkte nenurodytus kibernetinius incidentus, darančius poveikį jų šio įstatymo 11 straipsnio 3–5 dalyse nurodytus kriterijus atitinkančiai vykdomai veiklai ir (ar) teikiamoms paslaugoms.

2. Kibernetinio saugumo subjektai privalo pranešti apie kibernetinį incidentą ir kibernetinę grėsmę nacionalinio kibernetinių incidentų valdymo plano, tvirtinamo Vyriausybės, nustatyta tvarka.

3. Kibernetinis incidentas laikomas dideliu bent vienu iš šių atvejų:

1) jeigu dėl kibernetinio incidento atitinkamas subjektas patyrė arba gali patirti didelių paslaugų teikimo sutrikimų arba finansinių nuostolių;

2) jeigu kibernetinis incidentas paveikė arba gali paveikti kitus fizinius ar juridinius asmenis, sukeldamas didelę turtinę arba neturtinę žalą.

4. Išsamesni atvejai, kai kibernetinis incidentas laikomas dideliu, apibrėžiami Europos Komisijos priimamuose įgyvendinimo aktuose.

5. Pranešant apie didelį kibernetinį incidentą pateikiama:

1) nedelsiant, bet ne vėliau kaip per 24 valandas nuo sužinojimo apie didelį kibernetinį incidentą – ankstyvasis perspėjimas, kuriame pagal galimybes nurodoma, ar didelį kibernetinį incidentą, kaip įtariama, sukėlė neteisėti ar piktavališki veiksmai ir ar jis galėtų daryti tarpvalstybinį poveikį;

2) nedelsiant, bet ne vėliau kaip per 72 valandas nuo sužinojimo apie didelį kibernetinį incidentą – pranešimas apie kibernetinį incidentą, kuriame pagal galimybes atnaujinama šios dalies 1 punkte nurodyta informacija ir nurodomas didelio kibernetinio incidento, įskaitant jo sunkumą ir poveikį, pradinis vertinimas, taip pat nurodomi užvaldymo rodikliai, jei tokių yra;

3) Nacionalinio kibernetinio saugumo centro prašymu – tarpinė atitinkamų atnaujintų padėties duomenų ataskaita per nurodytą pateikimo terminą;

4) ne vėliau kaip per vieną mėnesį nuo šios dalies 2 punkte nurodyto pranešimo apie kibernetinį incidentą – galutinė ataskaita, kurioje pateikiama ši informacija:

a) išsamus kibernetinio incidento, įskaitant jo sunkumą ir poveikį, aprašymas;

b) grėsmės arba pagrindinės priežasties, dėl kurios kibernetinis incidentas galėjo būti sukeltas, rūšis;

c) taikomos ir įgyvendinamos poveikio mažinimo priemonės;

d) tarpvalstybinis kibernetinio incidento poveikis, jeigu toks buvo;

5) tuo atveju, jei šios dalies 4 punkte nurodytos galutinės ataskaitos pateikimo metu kibernetinis incidentas tebevyksta, pateikiama pažangos ataskaita, o galutinė ataskaita – per vieną mėnesį nuo tada, kai kibernetinis incidentas suvaldomas.

6. Nacionaliniame kibernetinių incidentų valdymo plane nustatoma:

1) terminai per kuriuos turi būti pranešama apie šio straipsnio 1 dalies 1 punkte nenurodytus kibernetinius incidentus;

2) informacija, kuri turi būti perduodama pranešant apie šio straipsnio 1 dalies 1 punkte nenurodytus kibernetinius incidentus;

3) informacijos apie kibernetinius incidentus pateikimo būdai ir priemonės;

4) institucijų veiksmai, gavus informacijos apie kibernetinius incidentus;

5) išsamesni atvejai, kai kibernetinis incidentas daro poveikį kibernetinio saugumo subjektų vykdomai veiklai ir (ar) teikiamoms paslaugoms, jeigu dėl šių kibernetinio saugumo subjektų Europos Komisijos įgyvendinimo aktuose nenustatomas reguliavimas.