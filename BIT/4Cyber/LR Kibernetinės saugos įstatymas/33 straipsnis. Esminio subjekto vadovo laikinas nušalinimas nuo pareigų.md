up:: [[V SKYRIUS PATIKRINIMAI IR VYKDYMO UŽTIKRINIMO PRIEMONĖS]]

1. Teismas, gavęs Nacionalinio kibernetinio saugumo centro prašymą, nutartimi turi teisę laikinai nušalinti esminio subjekto vadovą nuo pareigų, jeigu nustatoma, kad šio įstatymo 28 straipsnio 1 dalies 1–4 ir 6 punktuose numatytų užtikrinimo priemonių taikymas yra neveiksmingas.

2. Nacionalinis kibernetinio saugumo centras, prieš kreipdamasis į teismą su prašymu laikinai nušalinti esminio subjekto vadovą nuo pareigų šio straipsnio 1 dalyje nurodytu pagrindu, privalo esminį subjektą informuoti pateikdamas esminę informaciją apie teisės aktų nuostatas ir nustatytus faktinius duomenis, kurie sudaro laikino esminio subjekto vadovo nušalinimo nuo pareigų pagrindus, ir nustatyti terminą, kuris negali būti trumpesnis kaip 10 darbo dienų nuo pranešimo įteikimo dienos, per kurį esminis subjektas turi imtis būtinų veiksmų nustatytiems trūkumams pašalinti ar reikalavimams įvykdyti. Nacionalinis kibernetinio saugumo centras šio straipsnio 1 dalyje nustatytu pagrindu į teismą turi teisę kreiptis tik pasibaigus nustatytam terminui ir esminiam subjektui nesiėmus nurodytų veiksmų.

3. Nacionalinio kibernetinio saugumo centro prašyme teismui dėl esminio subjekto vadovo nušalinimo nuo pareigų turi būti nurodyta:

1) aplinkybės, įrodančios, kad šio įstatymo 28 straipsnio 1 dalies 1–4 ir 6 punktuose numatytų užtikrinimo priemonių taikymas yra neveiksmingas;

2) aplinkybės, įrodančios, kad esminiam subjektui buvo nustatytas terminas trūkumams pašalinti ar reikalavimams įvykdyti, o esminis subjektas nesiėmė nurodytų veiksmų;

3) esminio ar svarbaus subjekto, kurio vadovą prašoma laikinai nušalinti nuo pareigų, paaiškinimai, jeigu tokie buvo gauti.

4. Nuo teismo nutarties nušalinti esminio subjekto vadovą nuo pareigų paskelbimo dienos nušalintas nuo pareigų asmuo neturi teisės atlikti savo funkcijų ir visi po tokio teismo sprendimo paskelbimo dienos jo priimti sprendimai yra negaliojantys.

5. Laikinas esminio subjekto vadovo nušalinimas nuo pareigų negali trukti ilgiau kaip šešis mėnesius. Prireikus šios priemonės taikymas gali būti pratęstas dar iki trijų mėnesių. Pratęsimų skaičius neribojamas.

6. Nutartį laikinai nušalinti esminio subjekto vadovą nuo pareigų, taip pat nutartį pratęsti šios priemonės taikymo terminą per 5 darbo dienas nuo nutarties paskelbimo esminis subjektas ar nušalintas esminio subjekto vadovas gali apskųsti aukštesniajam teismui. Šio teismo priimta nutartis yra galutinė ir neskundžiama.

7. Teismas privalo panaikinti laikiną esminio subjekto vadovo nušalinimą nuo pareigų ar laikiną teisės užsiimti tam tikra veikla sustabdymą, kai ši priemonė pasidaro nebereikalinga ar Nacionalinis kibernetinio saugumo centras prašo panaikinti laikiną sustabdymą.

8. Nacionalinis kibernetinio saugumo centras informaciją apie esminį subjektą, kurio vadovas laikinai nušalintas nuo pareigų, skelbia savo interneto svetainėje.