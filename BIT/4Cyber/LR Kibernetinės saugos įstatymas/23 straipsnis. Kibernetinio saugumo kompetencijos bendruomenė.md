up:: [[IV Skyrius KEITIMASIS INFORMACIJA IR TARPINSTITUCINIS BENDRADARBIAVIMAS]]

1.  Bent vienoje iš Reglamento [(ES) 2021/887](http://eur-lex.europa.eu/legal-content/LIT/TXT/?uri=CELEX:3887R2021&locale=lt) 8 straipsnio 3 dalyje nurodytų sričių kibernetinio saugumo ekspertinių žinių turintys Lietuvos Respublikoje registruoti juridiniai asmenys, galintys prisidėti prie Europos kibernetinio saugumo pramonės, technologijų ir mokslinių tyrimų kompetencijos centro ir Nacionalinių koordinavimo centrų tinklo misijos, turi teisę tapti Kibernetinio saugumo kompetencijos bendruomenės (toliau – Bendruomenė), sudaromos Reglamento [(ES) 2021/887](http://eur-lex.europa.eu/legal-content/LIT/TXT/?uri=CELEX:3887R2021&locale=lt) 8 straipsnio pagrindu, nariais.

2.  Kaip Bendruomenės narius juridinius asmenis registruoja Reglamento [(ES) 2021/887](http://eur-lex.europa.eu/legal-content/LIT/TXT/?uri=CELEX:3887R2021&locale=lt) 6 straipsnio nustatyta tvarka paskirtas Nacionalinis koordinavimo centras, atlikęs vertinimą, patvirtinantį, kad šie juridiniai asmenys atitinka šio straipsnio 1 dalies nustatytus reikalavimus. Nacionalinis koordinavimo centras neregistruoja juridinių asmenų kaip Bendruomenės narių, jei tai galėtų prieštarauti nacionalinio saugumo interesams. Informaciją, ar šie asmenys galėtų kelti grėsmę nacionalinio saugumo interesams, pagal Nacionalinio koordinavimo centro kreipimąsi teikia institucijos, nurodytos Lietuvos Respublikos nacionaliniam saugumui užtikrinti svarbių objektų apsaugos įstatymo 12 straipsnio 7 dalyje, o krašto apsaugos ministro sprendimu – ir kitos institucijos, vadovaudamosi Nacionaliniam saugumui užtikrinti svarbių objektų apsaugos įstatyme nurodytais investuotojų patikros dėl atitikties nacionalinio saugumo interesams vertinimo kriterijais.

3.  Lietuvos Respublikoje registruotas juridinis asmuo, reiškiantis norą tapti Bendruomenės nariu (toliau – pareiškėjas), Nacionaliniam koordinavimo centrui pateikia prašymą, kuriame turi būti nurodyta:

1) juridinio asmens pavadinimas, registracijos numeris, organizacijos buveinės adresas ir kita kontaktinė informacija;

2) juridinio asmens atstovo kontaktiniai duomenys;

3) patvirtinimas, kad pareiškėjui netaikomas nė vienas iš Reglamento (ES, Euratomas) 2018/1046 136 straipsnyje nustatytų pašalinimo kriterijų;

4) informacija apie pareiškėjo turimas kibernetinio saugumo ekspertines žinias bent vienoje iš Reglamento [(ES) 2021/887](http://eur-lex.europa.eu/legal-content/LIT/TXT/?uri=CELEX:3887R2021&locale=lt) 8 straipsnio 3 dalyje nurodytų sričių;

5) sutikimą būti tikrinamam institucijų, nurodytų Nacionaliniam saugumui užtikrinti svarbių objektų apsaugos įstatymo 12 straipsnio 7 dalyje.

4.  Nacionalinis koordinavimo centras įvertina pareiškėją ir jo pateiktą informaciją, taip pat atsižvelgia į kompetentingų institucijų informaciją, pateiktą pagal šio straipsnio 1 dalį, ir per du mėnesius nuo pareiškėjo prašymo gavimo dienos priima sprendimą:

1) įregistruoti pareiškėją kaip Bendruomenės narį;

2) atsisakyti įregistruoti pareiškėją kaip Bendruomenės narį.

5.  Nacionalinis koordinavimo centras išbraukia Bendruomenės narį iš Bendruomenės:

1) jeigu Bendruomenės narys pateikia prašymą išbraukti iš Bendruomenės narių;

2) jeigu Bendruomenės narys nebeatitinka šio straipsnio 1 dalies nuostatų ar atsirado kitos aplinkybės dėl kurių tolesnis juridinio asmens buvimas Bendruomenės nariu prieštarautų nacionalinio saugumo interesams.

6.  Sprendimą išbraukti iš Bendruomenės narių Nacionalinis koordinavimo centras priima per 10 darbo dienų nuo Bendruomenės nario prašymo būti išbrauktam gavimo arba nuo to momento, kai paaiškėja kitos aplinkybės, nurodytos šio straipsnio 5 dalies 2 punkte.

7.  Nacionaliniam koordinavimo centrui atsisakius registruoti pareiškėją kaip Bendruomenės narį, pareiškėjas turi teisę dar kartą pateikti prašymą tapti Bendruomenės nariu. Nacionalinis koordinavimo centras turi teisę nenagrinėti pakartotinai pateikto prašymo, jeigu:

1) nepraėjo du mėnesiai nuo anksčiau priimto sprendimo atsisakyti registruoti pareiškėją kaip Bendruomenės nariu;

2) nepasikeitė faktinės aplinkybės, kurios buvo pagrindas priimti sprendimą atsisakyti registruoti pareiškėją kaip Bendruomenės narį.

8.  Pareiškėjas turi teisę skųsti teismui Administracinių bylų teisenos įstatymo nustatyta tvarka Nacionalinio koordinavimo centro sprendimą neregistruoti pareiškėjo kaip Bendruomenės nario.