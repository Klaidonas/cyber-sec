up:: [[V SKYRIUS PATIKRINIMAI IR VYKDYMO UŽTIKRINIMO PRIEMONĖS]]

1. Baudas skiria Nacionalinio kibernetinio saugumo centro vadovas ar jo įgaliotas asmuo pagal Vykdymo užtikrinimo priemonių taikymo esminiams ir svarbiems subjektams tvarką, tvirtinamą Vyriausybės.

2. Už 29 straipsnyje nurodytus pažeidimus gali būti skiriamos baudos:

1) esminiam subjektui – iki 10 000 000 Eur arba iki 2 proc. juridinio asmens bendros pasaulinės metinės apyvartos per praėjusį finansinį laikotarpį, atsižvelgiant į tai, kuri suma didesnė;

2) svarbiam subjektui – iki 7 000 000 Eur arba iki 1,4 proc. juridinio asmens bendros pasaulinės metinės apyvartos per praėjusį finansinį laikotarpį, atsižvelgiant į tai, kuri suma didesnė.

3. Nustatomos šios baudos:

1) iki 100 proc. šio straipsnio 3 dalyje nustatytos maksimalios baudos, jei pažeidimas yra laikomas pavojingu pažeidimu pagal šio įstatymo 29 straipsnio 2 dalį;

2) iki 50 proc. šio straipsnio 3 dalyje nustatytos maksimalios baudos, jei pažeidimas yra laikomas vidutinio pavojingumo pažeidimu pagal šio įstatymo 29 straipsnio 3 dalį;

3) iki 10 proc. šio straipsnio 3 dalyje nustatytos maksimalios baudos, jei pažeidimas yra laikomas nedidelio pavojingumo pažeidimu pagal šio įstatymo 29 straipsnio 4 dalį;

4) iki 6000 Eur esminio subjekto vadovui arba iki 3000 Eur svarbaus subjekto vadovui, jeigu padarytas pažeidimas nesilaikant 14 straipsnio 6 ar 7 dalyse nurodytų reikalavimų;

5) iki 1 procento biudžetinės įstaigos einamųjų metų biudžeto ir kitų praėjusiais metais gautų bendrųjų metinių pajamų dydžio, bet ne didesnė negu 60 000 Eur esminiam subjektui, kuris yra biudžetinė įstaiga, arba iki 0,5 procento biudžetinės įstaigos einamųjų metų biudžeto ir kitų praėjusiais metais gautų bendrųjų metinių pajamų dydžio, bet ne didesnė negu 30 000 Eur svarbiam subjektui, kuris yra biudžetinė įstaiga.

4. Nustatomas konkretus baudos dydis turi būti veiksmingas, proporcingas padarytam pažeidimui ir atgrasantis nuo pažeidimų darymo ateityje. Nustatant konkretų baudos dydį atsižvelgiama į 28 straipsnio 3 dalyje nurodytas aplinkybes, išskyrus 28 straipsnio 4 dalies 2 punkte nurodytą aplinkybę.